---
title: Træser
author: Torsten Lauridsen
date: '2020-02-03'
slug: træser
featuredImage: img/nyttehaven/20200203-træser-1.jpg
categories:
  - nyttehaven
tags: []
description: ''
dropCap: yes
displayInMenu: no
displayInList: yes
---



<p>Vi har indledt et samarbejde med Grynte og Magnus om at fræse de kommende køkkenhavestykker op. De bruger trynen som fræser. Træser, kalder jeg den. Grynte og Magnus er nu fem måneder gamle og vejer omkring 100 kg hver, hvilket betyder at de nærmer sig slagtedagen. Men i de seneste godt to måneder har de gået og hygget sig på et par indhegnede stykker af haven, mens de øgede vægten fra omkring de 25 kg. til de nuværende 100.</p>

<p>Svin er jordrodende omnivorer, lidt ligesom høns. Bare meget mere voldsomme. Hvor høns blot skraber i overfladen, for at fjerne løv og kviste, og derved finde småkryb som gemmer sig ovenpå jorden, roder svinene op i selve jordlaget for at finde rødder og småkryb i dybet. Og de når et godt stykke ned når de roder. Typisk stikker de snuden 10-15 cm ned og trækker jord, rødder og græs med op. Det er fascinerende at se dem rode jorden op, dels fordi de er så utroligt effektive til det, dels fordi man kan se hvor dybt det ligger i deres natur at rode jorden op. På samme måde som man kan se at høns er i deres es når de går og skraber. Det foregår som oftest i en helt fast rytme; først et skridt frem, og så skrabe først med højre, så med venstre fod. Så et skridt tilbage igen, og samtidig stikke hovedet ned for at fange hvad der måtte være kommet til syne. Så et skridt frem igen. Og forfra. Man kan se hvordan høns falder helt til ro, og er hjemme i alt skraberiet. Og på helt samme vis ligger det Magnus og Grynte meget naturligt at stikke trynerne ned, aktivere den enorme nakkemuskulatur, og vælte jordlaget op. Derefter snuse lidt, og så tre-fire slag med nakken. Så snuse lidt igen, og sådan fortsætter vi. Ingen har nogensinde behøvet vise dem hvordan man gør. Og de har aldrig behøvet træne deres nakkemuskulatur, for de er bygget til det arbejde.</p>

<p>Svinet er, ligesom os selv, en opportunist. Det er altædende, og kan, til forskel fra os, endda æde græs, selvom det ikke er i stand til at lave af det alene. Svinet befinder sig oftest bedst i grænselandet mellem skov og græsslette, f.eks. på halvåben savanne, igen meget lig os. Og meget lig landskabet på Langbjerg. Grænseområdet mellem forskellige naturtyper er ofte mere frugtbart end hver af naturtyperne for sig, fordi det tilbyder en større diversitet af både flora og fauna. Og en større diversitet gør systemet mere robust og frugtbart. Grundet dets altædende natur har svinet historisk set passet rigtig godt ind på den mangefacetterede gård, som var den eneste gårdtype indtil mekanisering, kemificering og medicinering muliggjorde vore dages monokulturelle landbrug. På en traditionel mangefacetteret gård vil man ofte have forskellige spildprodukter; skummetmælk fra flødeproduktion, korn der blev spildt, et overskud af foderroer, som køerne ikke fik ædt, mæsk fra ølproduktion osv. Svinet er en fantastisk forædler af alle disse restprodukter. Det kan gøre halvgammelt rugbrød til flæskesteg.</p>

<p>Nå, men ud over at svinet overordnet set passer godt ind her på Langbjerg, har Grynte og Magnus haft en helt specifik primæropgave, mens vi har haft dem. Primæropgaven har været at spare mig for at skulle leje en fræser og bruge tid og brændstof på at fræse jorden op. Sekundæropgaven har været, i overensstemmelse med svinets historiske rolle, at omsætte madrester på en mere foruftig måde end ved at smide dem i dagrenovationen eller komposten. Bemærk at EU-lovgivning forbyder at fodre svin og andre husdyr med madrester, som har været i et køkken. Egentlig er det kun rå kødprodukter man frygter, da de kan overføre smitsomme sygdomme, og derved true eksporten. Men for at være på den sikre side har man bare forbudt alt køkkenaffald. Et sådant forbud er selvfølgelig gennemført med opbakning fra svineindustrien. For en svineproducent med titusinde svin er det alligevel fuldstændig irrelevant at fodre med madrester fra køkkenet.</p>

<p>Men for os som forsøger at holde svin på en måde som er i overensstemmelse med både dets historiske og økologiske rolle, er sådan en regel idiotisk. Og bemærk at selvsamme industri som ikke vil lade mig fodre Grynte og Magnus med de tiloversblevne gule ærter, fordi de truer hele Danmarks svineeksport, har fuld opbakning fra myndighederne til at holde tusindvis af svin under samme tag, med så høj tæthed at produktionsformen kun er mulig med brug af antibiotika og kobbertilsætning til foderet. Begge dele skader i øvrigt det resterende samfund med hhv. resistens og jordforurening. Og alle de tusindvis af svin kommer aldrig til at stikke trynen i jorden. Aldrig. Ikke en eneste gang kommer de til at rode som svin har rodet siden tidernes morgen, og som evolutionen har skabt dem til at rode. Mange af dem ser kun solen og indånder kun frisk luft een gang i deres liv: Den dag de gennes op i lastbilen til slagtning. Og det er alt sammen helt tip top og i overensstemmelse med fødevarestyrelsens retningslinjer. Men min halve kasserolle med gule ærter udgør derimod en samfundstrussel af de store. Nogle gange løber vi så stærk at vi glemmer at få hovedet med os.</p>

<p>Anyways, nedenfor ses lidt billeder af resultatet af svinenes roden. På det første billede ses det første jordstykke, som det så ud da Grynte og Magnus lige var blevet flyttet videre efter at have gået der i knap to måneder. Størstedelen af græsset er ædt, og al jorden er blevet endevendt. På det andet billede ses jordstykke nummer to. Mellem jordstykke nummer to og stuehuset ligger Rikkes have. Og i Rikkes have stod to birketræer, som vi havde besluttet skulle fældes "en gang". Men da deres placering gav mulighed for to fældningsretninger; ned i min køkkenhave eller ned i huset, valgte vi køkkenhaven. Og da det var sjovere at få dem væltet før der kom have i køkkenhaven end efter, skulle de altså ned før Grynte og Magnus rykkede ind. Den ene birk kan ses fældet på billede nummer to. Billede nummer tre er taget fra samme sted og i samme vinkel som billede nummer to, men ni dage senere, og syv dage efter at træserne rykkede ind. De er effektive jordvendere. De to hovedpersoner kan også ses i billedet.</p>

<p><img src="/img/nyttehaven/20200203-træser-2.jpg" /> <img src="/img/nyttehaven/20200203-træser-3.jpg" /> <img src="/img/nyttehaven/20200203-træser-4.jpg" /></p>

<p>Grynte og Magnus er begge krydsninger mellem sortbroget landrace og Duroc. Det sortbrogede landracesvin (SLS) passer rigtig godt ind på et landsted som Langbjerg: Det er et meget hårdført dyr med høj fertilitet og virkeligt velsmagende kød. Men SLS har en række egenskaber som ikke værdsættes i industrilandbruget. Dets vækst er langsommere end for flere andre racer, og dets foderudnyttelse derfor knap så god. Og SLS giver mørkt og fedtmarmoreret kød, hvilket ikke efterspørges af den moderne forbruger. Endelig giver de sorte pletter på huden ikke den ensartede lyse svær, som kræves på en flæskesteg i dag. Men alle de ting vil jeg heldigvis blæse på. Mørk og fedtrigt kød lyder alletiders for mig. Og jeg har fint tid til at vente en måned eller to mere før de er slagteklar; det betyder jo bare at jeg får træset mere køkkenhave op. Og om min flæskesvær har mørke pletter rager mig. Bare det smager godt. Jeg har to store spanskinspirerede projekter med kødet fra Grynte og Magnus. For det første vil jeg lave fire lufttørede skinker ud af dem, og for det andet vil jeg se om jeg kan lave noget der minder om den spanske fuet - en lufttøret salamilignende pølse som jeg synes smager afsindigt godt. Ja, jeg har et eller andet med lufttørret svinekød.</p>
