---
title: Negligerings- og udvælgelseshaven
author: Torsten Lauridsen
date: '2019-07-21'
slug: negligerings-og-udvælgelseshaven
categories: [nyttehaven]
tags: []
featuredImage: img/nyttehaven/20190720-negligeringshaven-1.jpg
description: 'Kunsten at udnytte sin dovenskab'
dropCap: no
displayInMenu: no
displayInList: yes
---
>Billede: Den godt tilvoksede køkkenhave<br><br>Såningen startede fra venstre, så det er i den side ukrudtet er kommet længst. Til venstre ses to rækker kartofler. Imellem dem står lidt salat skjult. Derefter nogle få meget lave stængler majs samt nogle bønner. Derefter enkelte solsikker, og til sidst nogle lave tomater, som ikke kan skelnes fra ukrudtet.


Vores overtagelse af huset skete i maj, så jeg var lidt sent ude i forold til at få klargjort de 20x10 meter af græs- og mosplænen, som jeg gerne ville bruge til køkkenhaven. Jeg fræsede det hele igennem tre gange, og så gik jeg det igennem med ukrudtsbrænderen og/eller riven inden jeg såede. Såningen blev gennemført fra venstre mod højre i billedet over, startende fra midt i maj, sluttende midt i juni. Billedet er fra midt i juli.

Jeg har ikke luget en eneste gang siden såningen, så kulturplanterne har fået konkurrence fra naturplanterne. Vi kan kalde systemet for negligerings- og udvælgelseshaven; gennem negligering udvælges de planter som er så godt tilpasset de lokale forhold at de kan klare konkurrencen med ukrudtet. De planter som klarer sig godt, og giver udbytte, fortsætter man så med det følgende år. Dårligt tilpassede planter er det ikke værd at bruge tid på. Dermed vil jeg forhåbentlig ende med et sæt meget lidt pasningskrævende planter. Hvor muligt vil jeg forsøge at bruge egne frø, så jeg til sidst får min helt egen lokalt tilpassede sort. Sådan en selektion giver selvfølgelig kun mening hvor der er tale om kønnet formering. Dvs. at for kartoflers vedkommende vil man skulle bruge blomsterfrøene i stedet for kartoflerne til den proces. Og det bliver lidt for bøvlet, i hvert fald i første omgang.

Som det ses af billedet viser kartofler sig endnu en gang at være en fantastisk stabil afgrøde, selv i Langbjergs meget ringe sandjord. Samtidig fejler majs også, ligesom sidste år (dvs. i 2018) i Ringsted. Da skød vi skylden på tørken. Vejret i år har været rigtig godt med masser af regner og rimelig varme, så nu må jordkvaliteten få skylden. Et tip om at majs nok ikke passer så godt her kan også fås ved at tage et kig på markerne omkring Gesten. Her dyrkes nøjsomme afgrøder som rug og kartofler i stor stil. Byg er der også, og en del græsmarker. Krævende afgrøder som hvede og majs er der til gengæld ikke meget af. Så jeg tror ikke jeg vil forsøge mig med majs næste år. Hestebønner og solsikker vil jeg til gengæld fortsætte med. Og så går jeg lidt og overvejer noget svedjerug. Næste år vil jeg fokusere på tre-fire afgrøder (kartofler, hestebønner, solsikker og evt. svedjerug). De tre sidste vil kunne anvendes både som menneske- og hønseføde. Derudover vil jeg nok igen så lidt salat, tomater og kål.

Dette års køkkenhave blev placeret midt i haven, uden hensyntagen til langsigtede fremtidsplaner. Næste år vil jeg begynde at bruge de bede jeg vil anvende på længere sigt. Indtil tilsåningen næste forår (muligvis dette efterår for svedjerug) vil jeg bruge tiden på at øge frugtbarheden af næste års bede. Første skridt blev taget i dag ved at klippe det lange græs i den vestligste del, se billederne nedenfor

![](/img/nyttehaven/20190720-negligeringshaven-2.jpg)
![](/img/nyttehaven/20190720-negligeringshaven-3.jpg)

Ideelt set blev det afklippede græs liggende hvor det stod, så det kunne formulde. Men havetraktoren har jo udkast på klippebordet, så her mistede vi noget næring til den omkringliggende jord. De næste måneder vil jeg tilføje omsætteligt køkkenaffald (kompostaffald - som jeg dog ikke komposterer, men det må blive en anden post), flis fra vores træfældninger og møg fra høns og ænder. Når såtiden nærmer sig vil jeg så fræse det hele ned.