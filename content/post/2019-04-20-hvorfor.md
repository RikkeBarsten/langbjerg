---
title: "Hvorfor"
date: 2019-04-20
description: "Hvorfor vil jeg bruge tid på at dyrke min egen mad?"
categories: ["Nyttehaven"]
featuredImage: "img/nyttehaven/20170717-træ.jpg"
dropCap: true
displayInMenu: false
displayInList: true
draft: false
author: "Torsten Lauridsen"
---

Når en hurtig tur til købmanden kan klare ærterne for næsten ingen penge virker det grænsende til idiotisk at spilde sin tid på at dyrke sin egen mad frem for at slænge sig på sofaen med Netflix på tabletten. Men med overtagelsen af Langbjergvej vælger jeg alligevel at have bøvlet. Altså at dyrke _noget af_ min mad selv. Det gør jeg primært af to grunde. For det første fordi jeg synes det er sjovt. For det andet fordi jeg derved kan dyrke maden på en måde jeg synes er mere _rigtig_, dvs. uden mange af de uheldige sideeffekter på miljø og samfund som dagens landbrug ofte har. Disse sideeffekter skyldes i mine øjne et forkert anlagt syn på selve landbruget. I stedet for at fokusere på et enkelt _produkt_, og optimeringen af produktionssystemet omkring netop dette ene produkt, bør en fornuftig fødevareproduktion også tage udgangspunkt i et _økosystem_; hvilket økosystem ønsker jeg at efterligne? - og derefter optimere produktionen af _flere forskellige_ produkter rundt om dette økosystem.

Det fokusskifte har enorme følger. Stort set alle de negative sider af nutidens landbrug vil ikke optræde i et emuleret økosystem, simpelthen fordi de ikke optræder i rigtige økosystemer. Men det betyder også at den altdominerende dyrkningsform i dagens landbrug; store ubrudte flader dyrket med monokulturelle enårige korn- og bælgplanter, uafbrudt gennem årtier, sprøjtet med gift, pløjet årligt og tilført kunstgødning og næringsstoffer fra den anden side af kloden, ikke går an. Der findes ikke et eneste stabilt økosystem i verden der udelukkende består af en enkelt art af enårige planter. Og det er netop fordi systemet ikke er stabilt, at det er nødvendigt at sprøjte, pløje og tilføre gødning udefra.

Stabile økosystemer, fra regnskoven nær ækvator over stepperne til tundraen mod nord, domineres af flerårige planter, hhv. træer, græsser og laver for de tre nævnte. Systemerne kan være domineret af enkelte familier, f.eks. græsfamilien, men der er altid både variation inden for den dominerende familie, og indblanding af andre familier. Og der er altid dyr. De eneste dyr der optræder i det dominerende landbrug i dag er husdyr; holdt i høj koncentration i bygninger isoleret fra arealerne hvor deres foder dyrkes. I ethvert stabilt økosystem er der indblanding af massevis af dyr, som udfylder forskellige nicher, lige fra insekter der varetager bestøvning, over regnorme, som omsætter det faldne løv, til græssende pattedyr der holder visse vækster i ave og derved fremmer andre. En typisk dansk kornmark er stort set blottet for alt dette dyreliv.

Med nyttehaven på Langbjergvej vil jeg forsøge at producere mad i et emuleret økosystem der er alt det det konventionelle landbrug ikke er: artsrig, overvejende flerårig og med integreret dyrehold. Og jeg vil påstå at en have hvor en sådan produktionsform implementeres, som en sidegevinst, også vil være både æstetisk og emotionelt tiltrækkende.

Tænk, ikke at få sin mad fra en hvedeørken, men fra en frodig have hvor børn har leget.

